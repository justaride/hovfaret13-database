                                                                           Vår ref:             hofBR012
Oslo kommune, Byrådsavdeling for byutvikling                               Vår dato:           16.09.2024
byutviklingsbyrad@byr.oslo.kommune.no                                      Sider:                   1 av 2
                                                                           PBE ref.:           202454086
                                                                           PBE dato:           21.06.2024


Prosjekt:        Hoffsveien 13 – Planinitiativ for felt S1

Emne:            Oppsummering av møtet med Byrådet og innspill til tilbakemelding til PBE

Vi viser til planinitiativ for felt S1 i områdeplan Skøyen, og vårt møte med Byrådet 06.09.2024, hvor
vi ble gitt anledning til å forelegge etatens avslag for Byrådet.

Formålet med møtet var å presentere hovedprinsippene i planinitiativet og avvik fra områdeplanen,
samt en gjennomgang av de mest relevante punktene i forhold til etatens avslag.

I møtet ble det redegjort for hvordan planinitiativet tilfredsstiller vilkårene i bystyrets vedtakspunkt 6
til områdeplanen, som åpner for at planinitiativet bør tillates fremmet som detaljregulering,
ettersom den bedre møter miljømessig, sosial bærekraft og stedstilpasset byutvikling.
Planinitiativet vil gi en vesentlig økt boligandel på Skøyen med 310-325 nye boenheter, og det
ivaretar ombruk/oppgradering av eksisterende bygningsmasse.

Vi fikk forståelse av at Byrådet var positive til de overordnede prinsippene og endringer i prosjektet,
og at Byrådet derfor vil oversende planinitiativet til Plan- og bygningsetaten for videre behandling.

Hensikten med områdeplanen er ifølge PBE å sikre en framtidsrettet og helhetlig utvikling av
Skøyen som kollektivknutepunkt og attraktivt byområde. Det heter videre at Oslo kommune har
ambisjoner om at Skøyen skal være et foregangsområde for klimasmart og klimanøytral
byutvikling.

Det er meget ressurskrevende å utvikle flere planalternativer, og vi ber vennligst om at vårt
planinitiativ forholder seg til nullalternativet, og at vi ikke pålegges å utarbeide et komplett
planalternativ i tråd med Skøyen områderegulering. Sistnevnte er verken juridisk bindende, ei
heller vil den oppfylle Oslo kommunes eller fremtidige lovpålagte krav til klimagassutslipp.

Det vil derfor være meget tid- og ressurskrevende for både grunneiere, PBE og Byrådet dersom
det skal utarbeides et komplett planforslag i tråd med områdereguleringen, som verken er
økonomisk eller bærekraftig realiserbart for felt S1.

Også med bakgrunn i Hammersborgerklæringen ber vi vennligst byrådet om å ta stilling til hvordan
vi mest mulig ressurseffektivt kan følge opp bystyrets vedtak 6 om bruk av alternativer i
detaljregulering på Skøyen. Vi ber om at det kun fremmes ett forslag for videre diskusjon og
avklaring med etaten, med grunnlag i planinitiativet, og uten alternativer.

Innspill til Byrådets tilbakemelding til PBE

Planinitiativet Hoff Village er utviklet i tråd med områdeplanens grunnleggende kvalitetsprinsipper,
men tilpasset eksisterende situasjon. På grunn av dette avviker planinitiativet fra områdeplanen
med hensyn til utnyttelse, byggehøyder, leilighetsnorm og byggegrense mot torg.



                                                                               Telefon:             (+47) 23 36 68 00
   Dokument:       hofBR012                                                    e-post:         firmapost@nielstorp.no
   Skrevet av:     Johan Kahrs                                                 Internet:             www.nielstorp.no
Avvikene fra områdeplanen har vært nødvendige for å kunne utforme planen slik at
gjennomførbarhet og lønnsomhet i prosjektet ivaretas, samtidig som kvalitetene i prosjektet sikres.

Under følger noen innspill til tilbakemelding fra Byrådet til etaten:

        •   Utnyttelsesgrad: Felt S1 er regulert til sentrumsformål, med opptil 50 % næring.
            Feltutnyttelse bør derfor være langt høyere enn for rene boligfelt med 200 % utnyttelse,
            og heller gjenspeile feltutnyttelsen for sammenlignbare prosjekter i nærområdet.
            Tilliggende Harbitz Torg har en utnyttelse på ca 375 %, og forslag til KPA 2025-2040
            angir en utnyttelse på inntil 400 %, hvis man interpolerer feltutnyttelsen angitt for rene
            bolig- og næringsfelt i utviklingsområder.

        •   Høyder: Høydene bør reflektere den økte utnyttelsen til et felt med sentrumsformål.
            Istedenfor å forholde seg til en maksimal gesimshøyde for hele feltet, bør det tillates en
            veiledende maksimal høyde med en økning fra 7 til 8 etasjer, tilsvarende de tilliggende
            feltene i områdeplanen. Punktvise eller begrensede avvik fra det veiledende maksimale
            etasjeantallet bør kunne tillates der det vil ha liten negativ påvirkning på omgivelsene.

        •   Omdisponering av torgareal: Foreslått formålsgrense for torg følger eksisterende
            eiendomsgrense, for å oppnå effektive og rasjonelle boliger. Avviket bør kunne tillates
            så lenge torgarealet erstattes med uteareal av tilsvarende kvalitet i umiddelbar nærhet.

        •   Leilighetsnormen: Størrelse på leiligheter bør baseres på demografi og eksisterende
            boligmasse i bydelen, slik at leilighetsstørrelser møter de reelle behovene i området.
            Informasjon tilgjengelig i etatens verktøy bolig-dashboard bør legges til grunn for å
            analysere det lokale behovet, ikke leilighetsnormen.

        •   Behov for alternativt planforslag: Hvis avvikene skulle føre til behov for utarbeiding av et
            alternativt planforslag, bør omfanget av dokumentasjonskrav begrenses kraftig.

Vi ber om Byrådets tilslutning til vårt ønske om at planinitiativet oversendes til Plan- og
bygningsetaten for videre behandling.


Med vennlig hilsen
NIELSTORP+ Arkitekter




Johan Kahrs


Kopi:          Holm Eiendom AS v/ Tim Herman Holm
               SKB Eiendom AS v/ Jo Haaken Rønning
               Fram Eiendom AS v/ Marianne Tvenge




Dato:       16.09.2024
Dokument:   hofBR012                                                                           Side 2 av 2
