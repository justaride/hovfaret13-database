                                                                         Vår ref:            engBR005
Oslo kommune, Byrådsavdeling for byutvikling                             Vår dato:          29.11.2024
byutviklingsbyrad@byr.oslo.kommune.no                                    Sider:                  1 av 2
                                                                         PBE ref.:          202458269
                                                                         PBE dato:          16.10.2024


Prosjekt:        Engebrets vei 3 - Planinitiativ for felt BKB3 og BKB4

Emne:            Oppsummering av møtet med Byrådet og innspill til tilbakemelding til PBE

Vi viser til planinitiativ for felt BKB3 og BKB4 i områdeplan Skøyen, og vårt møte med Byrådet
22.11.2024, hvor vi ble gitt anledning til å forelegge etatens avslag for Byrådet.

Formålet med møtet var å presentere hovedprinsippene i planinitiativet og avvik fra områdeplanen,
samt en gjennomgang av de mest relevante punktene i forhold til etatens avslag.

For oss var det viktig å videreformidle til Byrådet eiendommenes nåværende status, som fullt
utleide, løpende vedlikeholdt og oppgraderte næringsbygg. Situasjonen viser tydelig hvorfor
områdeplanens premisser for utvikling, basert på riving og ombygging av store deler av dagens
bygningsmasse, er fattet på gale premisser og ikke vil resultere i ønsket utvikling av feltene.

I møtet ble det derfor redegjort for hvordan planinitiativet baserer seg på bevaring av eksisterende
bygningsmasse, fortetting nær kollektivtknutepunkt og oppgradering av utearealer langs Hoffselva.
Planinitiativet tilfredsstiller etter vår mening vilkårene i bystyrets vedtakspunkt 6 til områdeplanen,
som åpner for at planinitiativer som avviker fra områdeplanen bør tillates fremmet som
detaljregulering, ettersom den bedre møter miljømessig, sosial bærekraft og stedstilpasset
byutvikling. Dette gjelder særlig forslag som (...) er knyttet til oppgradering og ombruk av
eksisterende bygg, som er tilfellet for planinitiativet for felt BKB3 og BKB4.

Vi fikk forståelse av at Byrådet var positive til de overordnede prinsippene i prosjektet, og at
Byrådet derfor vil oversende planinitiativet til Plan- og bygningsetaten for videre behandling.

Hensikten med områdeplanen er ifølge etaten å sikre en framtidsrettet og helhetlig utvikling av
Skøyen som kollektivknutepunkt og attraktivt byområde. Det heter videre at Oslo kommune har
ambisjoner om at Skøyen skal være et foregangsområde for klimasmart og klimanøytral
byutvikling.


Innspill til Byrådets tilbakemelding til PBE

Planinitiativet Hoffselvkvartalet er utviklet i tråd med områdeplanens grunnleggende
kvalitetsprinsipper, men tilpasset eksisterende situasjon for felt BKB3 og BKB4. På grunn av dette
avviker planinitiativet fra områdeplanen med hensyn til boligandel, utnyttelse, høyder og
omregulering av grønnstruktur.
Avvikene fra områdeplanen har vært nødvendige for å kunne utforme planen slik at
gjennomførbarhet og lønnsomhet i prosjektet ivaretas, samtidig som kvalitetene i prosjektet sikres.

Under følger noen innspill til tilbakemelding fra Byrådet til etaten:




                                                                             Telefon:             (+47) 23 36 68 00
   Dokument:       engBR005                                                  e-post:         firmapost@nielstorp.no
   Skrevet av:     Johan Kahrs                                               Internet:             www.nielstorp.no
        •   Boligandel: Det er hverken miljømessig eller økonomisk bærekraftig å rive og ombygge
            en fullt utleid, oppgradert næringspark til bolig.

            Holm Eiendom AS, eier av feltene BKB3 og BKB4, eier også tomten på midten av felt
            S1. Bebyggelsen der er teknisk og konstruktivt utdatert i forhold til dagens behov, den
            er vanskelig å bygge om til ny bruk, og er moden for sanering. Holm Eiendom har derfor
            foreslått å samle områdeplanens krav til minimum boligareal for alle tre feltene i feltS1.
            Basert på maksimal feltutnyttelse og minimum boligandel, legger områdeplanen til
            grunn at det skal etableres 21.270 m2 boligareal for alle tre feltene til sammen. Foreslått
            boligareal i planinitiativet for Hoff Village er ca. 10 % høyere enn dette.

        •   Utnyttelsesgrad: Felt BKB3 og BKB4 er regulert til kombinerte formål
            (bolig/kontor/forretning), med til sammen minimum 67 % boligandel. Den lave
            feltutnyttelsen (185% til sammen) gjenspeiler den høye andelen boligformål, som med
            krav til uteoppholdsareal fører til en vesentlig lavere utnyttelse enn for et rent
            næringsfelt.

            Planinitiativet for feltene viser 100 % næringsformål, og feltutnyttelsen bør derfor kunne
            økes. Forslag til KPA 2025-2040 definerer Skøyen som «Utviklingsområde U2», og
            angir en maksimal feltutnyttelse på inntil 600 % for rene næringsformål. Planinitiativets
            feltutnyttelse på ca 340 % virker i denne sammenheng beskjedent, hvis man aksepterer
            at feltet ikke utvikles med boliger.

        •   Høyder: Planinitiativ forholder seg til de maksimale høydene i områdeplanen, og ligger
            faktisk vesentlig lavere der det tillattes å bygge høyest. Planinitiativet følger også
            områdeplanens retningslinje om at maksimale høyder skal trappes ned mot Hoffselva,
            med en avtrapning på to etasjer. Etaten mener ikke det er nok. Planinitiativet er basert
            på hva vi mener er en fornuftig utbygging av dagens bygningsmasse til en
            kvartalsstruktur med balanserte høyder uten for store høydeforskjeller.

        •   Omregulering av grønnstruktur til bebyggelse og anlegg: Kommunen har nylig fjernet
            eiendommenes adkomst fra Hoffsveien i forbindelse med ombygging av Hoffsveien og
            etablering av sykkelvei. Den eneste adkomsten eiendommen har tilbake for
            renovasjonskjøretøy, utrykningskjøretøy, drosjer, privatbiler og varelevering er via
            adkomstveien fra Engebrets vei langs vestsiden av Hoffselva.

            Områdeplanen har omregulert hele området øst for eiendommen til grønnstruktur, og
            fjernet all mulighet for adkomst til eiendommene fra øst.

            Planinitiativet foreslår istedenfor å danne en «elvepromenade», med aktive fasader og
            utformet på fotgjengeres premisser, hvor kjøretøyet bare er en gjest. Arealer med hardt
            belegg reduseres og det grønne preget gis et løft, slik at strekningen blir en attraktiv og
            integrert del av det blågønne elvedraget.

            Denne løsningen tillater at dagens bebyggelse kan beholdes, ivaretar behovene for
            adkomst og drift, og imøtekommer samtidig kommunens ønske om et attraktivt og
            sammenhengende grøntdrag langs Hoffselva.

        •   Behov for utarbeiding av et alternativt planforslag:



Dato:       29.11.2024
Dokument:   engBR005                                                                           Side 2 av 3
            Det er svært ressurskrevende å utvikle flere planalternativer, og vi ber om at
            planinitiativet vurderes opp mot nullalternativet, det vil si ingen endring av dagens
            situasjon, og at vi ikke pålegges å utarbeide et komplett planalternativ i tråd med
            områderegulering Skøyen. Områdeplanen vil for feltene BKB3 og BKB4 verken oppfylle
            Oslo kommunes nåværende klimakrav, eller fremtidige lovpålagte krav i form av
            taksonomiberegninger til klimagassutslipp.

            Det vil være sløsing med tid og ressurser for både grunneiere, etaten og byrådet
            dersom det skal utarbeides et komplett planforslag i tråd med områdereguleringen, som
            verken er økonomisk eller bærekraftig realiserbart, og som ikke vil bli realisert selv om
            alternativet skulle bli vedtatt.

            Også på bakgrunn av Hammersborgerklæringen ber vi byrådet om å ta stilling til
            hvordan vi mest mulig ressurseffektivt kan følge opp bystyrets vedtak 6 om bruk av
            alternativer i detaljregulering på Skøyen. Vi ber om at det kun fremmes ett planforslag
            for videre diskusjon og avklaring med etaten, med grunnlag i planinitiativet, og at dette
            dokumenteres og vurderes i forhold til null-alternativet, som er det eneste reelle
            alternativet i forhold til eksisterende bygningsmasse og bruk.

            Hvis avvikene fra områdeplanen allikevel skulle føre til behov for utarbeiding av et
            alternativt planforslag, ber vi om at omfanget av dokumentasjonskrav begrenses kraftig.


Vi ber Byrådet om å vurdere våre innspill til en ressursvennlig og målrettet planprosess, og deres
tilslutning til vårt ønske om at planinitiativet oversendes til Plan- og bygningsetaten for videre
behandling.


Med vennlig hilsen
NIELSTORP+ Arkitekter




Johan Kahrs


Kopi:          Holm Eiendom AS v/ Tim Herman Holm




Dato:       29.11.2024
Dokument:   engBR005                                                                          Side 3 av 3
